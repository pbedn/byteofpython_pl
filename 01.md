# Przedmowa

Python jest prawdopodobnie jednym z kilku jezyków programowania, który jest zarówno prosty i potężny. Jest dobry dla początkujących jak również dla ekspertów, a najważniejsze, programowanie w nim to przyjemność. Celem tej książki jest pomoc w nauce tego wspaniałego jezyka i pokazanie jak szybko i bezboleśnie dojść do celu - w efekcie jest 'Szczepionką na twoje programistyczne problemy'.

## Dla kogo jest ta książka?

Książka ta służy jako przewodnik po języku Python. Została napisana z myślą o nowicjuszach (nieobeznanych z komputerami), ale może być również użyteczna dla bardziej zaawansowanych programistów, którzy zaczynają przygodę z Pythonem.

Krótko mówiąc, jeśli wszystko, co wiesz na temat komputerów, to jak otwierać i zapisywać pliki tekstowe, jesteś w stanie nauczyć się Pythona z tej książki. Jeśli już masz doświadczenie w programowaniu, ta książka przyspieszy Twoją naukę Pythona.

Dla osób znających już inne języki programowania zaznaczyłem różnice pomiędzy Pythonem, a kilkoma innymi językami. Drobne ostrzeżenie: Python wkrótce stanie się Twoim ulubionym językiem!

### Od tłumacza

Zacząłem tłumaczyć tę książkę z trzech powodów:

Po pierwsze, nie znalazłem dobrego podręcznika w języku polskim do nauki Pythona dla początkujących. Być może istnieje już nawet tłumaczenie tej książki, ale dobrze schowało się w czeluściach Internetu.

Drugim powodem jest fakt, że niegdyś zraziłem się do Pythona, próbując uczyć się go z podręcznika zamieszczonego na oficjalnej stronie. Miałem też wtedy spore naleciałości z języka REXX, którego wciąż uważam za najlepszy język skryptowy (ma całą prostotę Pythona, a brak pewnych drażniących ograniczeń; ma też wbudowany świetny debugger). Tak czy inaczej, chcę nauczyć się Pythona i tłumaczenie tej książki jest dobrą ku temu okazją.

Trzeci powód jest połączeniem dwóch poprzednich — jestem nauczycielem informatyki w liceum i wstępu do programowania uczę w Pascalu, który jest obecnie niszowy i dość ograniczony. Aktualna sytuacja w szkolnictwie raczej się nie zmieni (choćby ze względu na materiał potrzebny do matury), ale być może ktoś w końcu zauważy, że Python lepiej się nadaje do nauki podstaw programowania. Na razie zamierzam uczyć Pythona w trybie pozalekcyjnym. Tłumacząc tę książkę, chcę dać moim uczniom dobry podręcznik i przy okazji samemu się podszkolić.

Przykłady zamieszczone w podręczniku wykonywałem na własnym systemie (dlatego mogą się różnić w detalach). Przetłumaczyłem też wszystkie podawane teksty na polski, składając jednocześnie hołd tłumaczom książki „ANSI C” autorstwa Kerrigan, Ritchie (choćby tekst „Ahoj, przygodo!”). :)

## Oficjalna strona

Oficjalną stroną internetową książki jest [https://python.swaroopch.com](https://python.swaroopch.com/). Możesz na niej przeczytać całą książkę (w jęz. angielskim), ściągnąć jej najnowszą wersję oraz przeczytać najnowsze informacje.

## Do przemyślenia

> „Są dwie filozofie projektowania oprogramowania: jedną jest stworzenie wszystkiego tak prostym, że oczywiście nie będzie żadnych niedociągnięć; drugą jest zrobienie wszystkiego tak skomplikowanym, że niedociągnięcia nie będą oczywiste”. — C. A. R. Hoare

<!-- -->

> „Sukces w życiu jest sprawą nie tyle talentu i możliwości, co skupienia i wytrwałości”. — C. W. Wendte

