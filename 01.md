Przedmowa
=====

Dla kogo jest ta książka?
-------------------------

Książka ta służy jako przewodnik po języku Python. Została napisana z myślą o nowicjuszach (nieobeznanych z komputerami), ale może być również użyteczna dla bardziej zaawansowanych programistów, którzy zaczynają przygodę z Pythonem.

Krótko mówiąc, jeśli wszystko, co wiesz na temat komputerów, to jak otwierać i zapisywać pliki tekstowe, jesteś w stanie nauczyć się Pythona z tej książki. Jeśli już masz doświadczenie w programowaniu, ta książka przyspieszy Twoją naukę Pythona.

Dla osób znających już inne języki programowania zaznaczyłem różnice pomiędzy Pythonem, a kilkoma innymi językami. Drobne ostrzeżenie: Python wkrótce stanie się Twoim ulubionym językiem!

Lekcja historii
---------------

Przygodę z Pythonem zacząłem w 2002 roku, gdy musiałem napisać program instalacyjny dla szkolnego projektu o nazwie Diamond. Miałem dwie rzeczy do wyboru: sprzężenia biblioteki Qt z Pythonem lub Perlem (sprzężenia omówimy w dalszej części podręcznika). Kilkakrotne przeszukanie sieci skierowało mnie na artykuł Erica S. Raymonda pt. „Dlaczego Python?”, w którym opowiedział, jak Python stał się jego ulubionym językiem programowania. Później znalazłem informacje, że sprzężenia PyQt są bardziej dojrzałe, niż PerlQt, więc stwierdziłem, że Python jest idealnym językiem dla mnie.

Zacząłem więc szukać dobrej książki o Pythonie. I nie mogłem znaleźć żadnej! Znalazłem, co prawda, jakieś książki O'Reilly, ale albo były za drogie, albo były raczej podręczną ściągawką, niż dobrym przewodnikiem. W końcu zostałem z dokumentacją dołączaną do Pythona. Oficjalny podręcznik dawał dobre pojęcie o języku, ale był skrótowy i obejmował wąski materiał. Poradziłem sobie, bo miałem wcześniejsze doświadczenia z programowaniem, ale czułem, że jest on nieodpowiedni dla początkujących.

Sześć miesięcy po moich pierwszych kontaktach z Pythonem zainstalowałem najnowszego wtedy Linuksa Red Hat 9.0 i byłem zafascynowany udoskonaleniami interfejsu KDE, szczególnie programu KWord. Byłem tym tak podekscytowany, że wpadłem na pomysł, by napisać coś o Pythonie. Na początku planowałem kilka stron, ale wkrótce zdałem sobie sprawę, że napisałem ich około trzydziestu. Dopiero wtedy poważnie pomyślałem o napisaniu książki. Po kilkukrotnym przepisywaniu osiągnęła ona poziom, w którym mogłem powiedzieć, że stała się użytecznym podręcznikiem do nauki Pythona. Traktuję tę książkę jako mój wkład i hołd dla społeczności Open Source.

Książka ta zaczęła się jako moje osobiste notatki o Pythonie i ciągle myślę o niej w ten sam sposób, jednak bardzo się starałem, by była też lekkostrawna dla innych. :)

W prawdziwym duchu Open Source otrzymałem mnóstwo konstruktywnych uwag, krytyk i opinii od zaangażowanych czytelników, co pomogło mi znacznie ulepszyć tę książkę.

### Od tłumacza

Zacząłem tłumaczyć tę książkę z trzech powodów:

Po pierwsze, nie znalazłem dobrego podręcznika w języku polskim do nauki Pythona dla początkujących. Być może istnieje już nawet tłumaczenie tej książki, ale dobrze schowało się w czeluściach Internetu.

Drugim powodem jest fakt, że niegdyś zraziłem się do Pythona, próbując uczyć się go z podręcznika zamieszczonego na oficjalnej stronie. Miałem też wtedy spore naleciałości z języka REXX, którego wciąż uważam za najlepszy język skryptowy (ma całą prostotę Pythona, a brak pewnych drażniących ograniczeń; ma też wbudowany świetny debugger). Tak czy inaczej, chcę nauczyć się Pythona i tłumaczenie tej książki jest dobrą ku temu okazją.

Trzeci powód jest połączeniem dwóch poprzednich — jestem nauczycielem informatyki w liceum i wstępu do programowania uczę w Pascalu, który jest obecnie niszowy i dość ograniczony. Aktualna sytuacja w szkolnictwie raczej się nie zmieni (choćby ze względu na materiał potrzebny do matury), ale być może ktoś w końcu zauważy, że Python lepiej się nadaje do nauki podstaw programowania. Na razie zamierzam uczyć Pythona w trybie pozalekcyjnym. Tłumacząc tę książkę, chcę dać moim uczniom dobry podręcznik i przy okazji samemu się podszkolić.

Przykłady zamieszczone w podręczniku wykonywałem na własnym systemie (dlatego mogą się różnić w detalach). Przetłumaczyłem też wszystkie podawane teksty na polski, składając jednocześnie hołd tłumaczom książki „ANSI C” autorstwa Kerrigan, Ritchie (choćby tekst „Ahoj, przygodo!”). :)

Status książki
--------------

Książka podlega *ciągłym zmianom*. Wiele rozdziałów jest stale ulepszanych, jednak książka jest już bardzo dojrzała. Korzystając z niej, można łatwo nauczyć się Pythona. Proszę, daj znać, jeśli jakakolwiek część tej książki okaże się nieprawdziwa lub niezrozumiała.

*Jeśli znajdziesz jakiekolwiek błędy lub nieścisłości w tłumaczeniu, proszę, skontaktuj się z tłumaczem.*

Oficjalna strona
----------------

Oficjalną stroną internetową książki jest [<http://www.swaroopch.com/notes/Python>](http://www.swaroopch.com/notes/Python). Możesz na niej przeczytać całą książkę (w jęz. angielskim), ściągnąć jej najnowszą wersję oraz przeczytać najnowsze informacje.

*Stroną internetową tego tłumaczenia jest [[http://wiki.lo5.bielsko.pl/index.php/Ukąś\_Pythona](http://wiki.lo5.bielsko.pl/index.php/Ukąś_Pythona)](http://wiki.lo5.bielsko.pl/index.php/Ukąś_Pythona).*

Warunki licencji
----------------

Tłumaczenie, jak również oryginalna książka, wydane jest na licencji Creative Commons Uznanie autorstwa–Na tych samych warunkach 3.0 Unported. Aby obejrzeć kopię tej licencji, skieruj się na stronę [<http://creativecommons.org/licenses/by-sa/3.0/>](http://creativecommons.org/licenses/by-sa/3.0/) lub wyślij list do Creative Commons, 543 Howard Street, 5th Floor, San Francisco, California, 94105, USA.

Krótko mówiąc, masz prawo do kopiowania, dystrybucji, wyświetlania tej książki tak długo, jak podajesz mnie jako autora. Możesz modyfikować tę książkę i tworzyć prace pochodne, o ile wyraźnie oznaczysz różnice i opublikujesz pracę na takiej samej licencji.

Uwagi
-----

Konstruktywne sugestie, krytyka, a nawet pochwały są mile widziane. Mój adres email to *swaroop -at- swaroopch.info*.

Jeśli masz jakiekolwiek uwagi na temat tłumaczenia, skieruj je na adres *dkozaczko -małpa- gmail.com*.

Podziękowania
-------------

Dziękuję wszystkim czytelnikom, którzy przesyłali opinie i uwagi. Bez Was ta książka nie byłaby dobra!

Do przemyślenia
---------------

-   „Są dwie filozofie projektowania oprogramowania: jedną jest stworzenie wszystkiego tak prostym, że oczywiście nie będzie żadnych niedociągnięć; drugą jest zrobienie wszystkiego tak skomplikowanym, że niedociągnięcia nie będą oczywiste”. — C. A. R. Hoare
-   „Sukces w życiu jest sprawą nie tyle talentu i możliwości, co skupienia i wytrwałości”. — C. W. Wendte

